1. Det har, hvad de nylig anførte Skrifter vise, i en Række af Aar
   været min Bestræbelse at faae Forholdet imellem Philosophien og de
   særskilte Videnskaber opklaret og paavist saa alsidig som
   muligt. Paa en grund Opfattelse og nøiagtig Bestemmelse af dette
   Forhold vil Philosophiens Fremtid væsentlig beroe. (1864, p 18)
   
2. Men antagelsen af duæ veritates ophører at betegne en Strid imellem
   Fornuft og Aabenbaring eller imellem Philosophie og Religion, naar
   det indsees, at de to forskelligartede Sandheder høre til to saa
   indbyrdes forskellige Sphærer, at det, der afgjøres i den ene, maa
   lades uafgjørt i den anden. (1864, p 23)
   
3. Intet Object uden tilsvarende Objectivering; det er en apriorisk
   Lov, der bærer al Empiri, en Grundlov, der i Videnskaben er, om
   muligt, endnu mere urokkelig end Newtons Tyngdelov.
   
3. [Nielsen] saa i Aanden, at der til at beskrive Vexelforholdet
   mellem det Subjektive og det Objektive, eller som hand stadigt
   kalder det, Viden og Magt, behøvedes en uendelig Analyse, da
   ethvert Subjekt forudsætter et Objekt, og ethvert Objekt igen et
   Subjekt. Naar man ikke vil slutte af paa spekulative og teologisk
   Maade, er det en Holmgang, der aldrig kan faa Ende --- og det var
   derfor intet Tilfælde, at Værket ikke blev
   afsluttet. Videnskabeligt set maa man her lade sige nøje med at
   paavise det stadige Forhold mellem Subjekt og Objekt som en Lov:
   ethvert Egenskab, man tillægger Subjektet, kan selv gøres til
   Genstand (Objekt) og maa have sin Grund i visse objektive Forhold;
   og ethvert Objekt, eller ethvert objektivt Forhold opfattes paa en
   ved det opfattende Subjekts Natur bestemt Maade --- og saaledes kan
   man blive i Kraft af Loven for Forholdet Mellem Subjekt og Objekt.

   Nielsen opfattede nu ikke Sagen paa denne Maade. Hans Tankegang
   var, at da ethvert Objekt maa objektiveres, d.e. forudsætter et
   Subjekt, og da det menneskelige Subjekt ikke kan opfatte
   (objektivere) Alt, maa der, hvis Objekternes Realitet skal hævdes,
   være et absolut ('ontologisk') Subjekt, for hvilket den absolute
   Realitet er til. Han overser, at Spillet maa begynde igen her; selv
   en Gud er bunden til Loven om Forholdet mellem Subjekt og
   Objekt. Forsøget paa gennem *Grundideernes Logik* at begrunde en
   abstrakt Teisme er derfor ikke lykkedes. Vi kunne ikke komme
   længere end til at bestemme og beskrive et Subjekt, i Forhold til
   hvilket visse Fænomener (Objekter) gælde, ligesom Astronomen maa
   bestemme et Punkt (paa Jorden, paa Solen eller hvorsomhelst), ud
   fra hvilket Himmellegemernes Stillinger og Bevægelser kunne
   beskrives, somom de vare absolute. (Høffding 1909, p 189-190=
   
   
   
